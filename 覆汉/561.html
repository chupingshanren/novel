<!DOCTYPE html>
<html>
<head>
<meta http-equiv="Content-Type" content="text/html; charset="UTF-8">
<meta content="width=device-width, initial-scale=1.0, maximum-scale=1.0, user-scalable=0" name="viewport">
<title>章节</title>
<style> 
p{ color:#333333; font-size:18px; font-family:宋体;} 
a{ color:#333333; font-size:22px; font-family:宋体;} 
</style>
</head>
<body style="background-color: #cccccc";>
<h1>附录5：新燕书.卷二十六.世家第一——娜斯塔西娅<a href="561说.html#-1">13</a></h1>
<p>        袁绍字本初，汝南汝阳人也。高祖父安，为汉司徒。自安以下四世居三公位，由是势倾天下。绍，逢之庶子，术异母兄也，出后伯父成为子。幼为郎，弱冠除濮阳长，有清能名。遭母丧，服竟，又追行父服，凡在頉庐六年。礼毕，徙居洛阳。<a href="561说.html#1">4</a></p>
<p>    绍有姿貌威容，爱士养名。既累世台司，宾客所归，加倾心折节，莫不争赴其庭，士无贵贱，与之抗礼，辎軿柴毂，填接街陌，时人呼为“天下楷模”。张孟卓、何伯求、吴子卿、许子远、伍德瑜等皆为奔走之友，不应辟命。内官皆恶绍。中常侍赵忠言于省内曰：“袁本初坐作声价，好养死士，不知此儿终欲何作。”叔父太傅隗闻而呼绍，以忠言责之，绍终不改。</p>
<p>    中平二年，【钛祖以司马直事，立誓不贿西园一钱，固辞归乡，众皆慨然相安慰。袁绍在侧，亦壮之，及归，于道中哂之。左右心腹诘问，绍曰：“此避祸养望事也，吾久为之，故其人亦有大志也。天下纷乱，将与吾争雄者，得非此辈乎？”】<a href="561说.html#3">10</a></p>
<p>    中平五年，初置西园八校尉，以绍为佐军校尉。中平六年，灵帝崩，太后兄大将军何进与绍谋诛诸宦官，太后不从。绍劝何进征董卓等众军，以胁太后，语已见《何进传》。进纳其言。<a href="561说.html#4">3</a></p>
<p>    是年五月二十五，中常侍张让、赵忠等矫太后命，召进入议，刺之于嘉德殿，并引虎贲军卫南宫，宫中大乱。绍闻之，即拔剑而起，曰：“此正诛宦之时也！”乃聚袁术、吴匡、王匡部，抽戈竦剑，奋击凶丑。次日克南宫，董旻、田畴俱引兵相从，洛中大乱，十常侍不能敌，仓皇挟帝与陈留王入北宫。又次日，绍众克北宫，勒兵捕诸阉人，无少长皆杀之。或有无须而误死者，至自发露形体而后得免。十常侍复北窜，道逢董卓部，卓乃尽诛十常侍，奉帝还洛。<a href="561说.html#5">3</a></p>
<p>    是月二十八日，卓并何苗、丁原部，聚众八千，议欲废立，谓绍曰：“天下之主，宜得贤明，每念灵帝，令人愤毒。毒，恨也。董侯似可，今当立之。”绍曰：“今上富于春秋，未有不善宣于天下。若公违礼任情，废嫡立庶，恐众议未安。”卓掷杯叱绍曰：“竖子敢然！天下之事，岂不在我？我欲为之，谁敢不从！”绍欲再驳，忽见吕布、华雄横刀趋前，遂默。又数日，绍悬节于上东门，单骑奔河内。时侍中周珌、城门校尉伍琼为卓所信待，琼等阴为绍说卓曰：“夫废立大事，非常人所及。袁绍不达大体，恐惧出奔，非有它志。袁氏树恩四世，门生故吏遍于天下，若收豪杰以聚徒众，英雄因之而起，则山东非公之有也。不如赦之，拜一郡守，绍喜于免罪，必无患矣。”卓以为然，乃遣授绍渤海太守。<a href="561说.html#6">1</a></p>
<p>    七月，钛祖以幽州起兵讨董，传檄天下，号召义士盟于常山。绍闻而忿，遂用许攸策，置钛祖讯于不顾，自表车骑将军，合曹操、桥瑁、张邈，伪作三公书信，号令关东诸侯伐卓，与盟者计有后将军术、冀州牧韩馥、豫州刺史孔伷、兖州刺史刘岱、河内太守王匡、陈留太守张邈、东郡太守桥瑁、山阳太守袁遗、济北相鲍信、广陵太守张超、长沙太守孙坚、奋武将军曹操、上党太守张杨，众各数万。是冬，关东联军会于酸枣，臧洪歃血执盟，遥尊绍为盟主，议分兵三路，绍自领河北军袭三津，术将南阳军北上伐洛，中原诸侯合兵越荥阳、成皋，叩虎牢关。卓闻之，乃与吕布、胡轸兵两万，使守三津，以御绍军。<a href="561说.html#7">5</a></p>
<p>    是年腊月二十日，胡轸引兵五千劫五社津，贾诩时任小平津都尉，谓吕布曰：“将军欲建功立业，此正其时也。使栩自领三千军出孟津，王匡色厉胆薄，必引大军往救，致小平津空虚。今大河冰已固，以麻布裹马蹄可渡，将军自将五千骑，渡河破小平津不为难事。绍与匡貌为盟友，实怀不轨，救必不力，将军可再吞其小股援兵。若有余力，当更贾勇向前，袭绍大营，奇功可成也。”吕布喜而拜。次夜果克小平津，绍使颜良援匡，为布所斩。布遂引五千骑临绍大寨，时绍使大军袭五社津，大营空虚，为布所焚，郭图急谏绍入营暂避，绍愤然曰：“大丈夫当前斗死，岂能入营而望活邪？”乃立定不避。布大喜，先斩淳于琼，复引弓射绍，然以布力大而弓弱，其弦竟断，绍遂得活。及绍大军见营寨火光而返，布乃引军归。绍泣涕难止，曰：“此吾之罪也！非吾之重人心而轻战事，何至于有今日之败邪？”<a href="561说.html#8">7</a></p>
<p>    越明年，卓迁都长安，弃守三津，绍遂将兵与中原诸侯合于酸枣，督虎牢之战。【卓遣大将华雄临虎牢，耀武扬威，连战连胜，众莫能抗。独刘备不以兵弱，自请为先锋击之。其部张飞望见雄氅盖，策马刺雄于万众之中，斩其首还，卓诸将莫能当者，震慑三军，入夜，备以虎牢丧主将，当无所备，复亲引千众渡船跳于关后，先破成皋，再取虎牢。】卓闻虎牢之败，乃诛绍叔父隗，及宗族在京师者，尽灭之。绍大恸，泣涕累日，至于病疴。</p>
<p>    沮授时督冀州粮草，谒绍于病中，谓之曰：“袁公之病，首在董卓，次在卫将军，又次在关东诸侯。董贼滔乱天常，贼害忠德，然其部善战，累挫我军，长安殊难骤取；而卫将军战于河东，为天下先者，公又耻居其后；欲并关东诸侯以自强，复思义或不当为此事，是以疑虑难决。”绍赤足曳衣而起，捉授手曰：“贼臣作乱，朝廷迁移，吾世受汉恩，敢不志竭力命，兴复汉室邪？然如君所言，今实有力所难为之处，若欲安社稷，将何以匡济之乎？”授进曰：“将军弱冠登朝，播名海内。值废立之际，忠义奋发，单骑出奔，董卓怀惧，振臂一呼，诸侯景从。可知天下事在德望而不在兵马，卓、珣虽有项王之勇，亦不可久也。使公能据关东、定制度、安民心、礼贤士，以此争锋，号令天下，谁能御之！比及数年，其功不难。”绍喜难自胜，再拜者三。</p>
<p>    及钛祖入弘农，绍复犹疑。许攸进而说之曰：“卫将军大势将成，今公欲取关东，当从速而不当从缓，缓则恐人心生变，后难图也。”绍乃用攸策，即弃洛阳，退而取青、兖为根基，以窥冀州，又语攸曰：“为战可从速，为政则当从宽。【今天下英雄，唯公孙与吾尔，余者虽董卓一时强暴，亦年长而失德，皆不足虑也。故珣以严，吾以宽；珣以武，吾以文；珣以进，吾以退；每与珣相反，事乃可成耳】”，攸亦以为然。绍遂以败军罪囚张邈、张超，并吞其部；表公孙瓒渤海太守，约以共取青州；表曹操豫州太守，使御孙坚；又遣鲍信、桥瑁、刘岱讨泰山黄巾，贼众东窜，祸乱青州，绍以战不利故诛瑁、罢岱，荡平青兖，其势大振，威震河朔，州郡莫不蜂起响应，名士豪杰亦多附绍。是冬，绍部将刘勋、臧洪思叛，事未成而泄，诛之。<a href="561说.html#11">1</a></p>
<p>    【建安元年春，后将军袁术攻荆州刺史刘表；车骑将军袁绍攻渤海太守公孙瓒，又表周昂为九江太守，塞豫州刺史刘备路。瓒，钛祖兄也；备，钛祖弟也。表、瓒、备皆上疏言二袁罪，钛祖为政，乃斥二袁为贼，罢其官署，明告天下，遂烽烟四起，天下复荡。】<a href="561说.html#12">3</a></p>
<p>    是年，绍自将兖州军五万，渡苍亭，出清河，与瓒会猎于平原。韩馥见人情归绍，忌其得众，恐将图己，遂用刘惠、耿武、闵纯计，阴谋与瓒共击绍于界桥，绍后发而先至，大破馥军，馥乃避位。春夏之交，瓒提五千骑夜袭绍营，破崔钟部，事在《诸公孙传》。绍面色不稍变，亲持长剑而前，三军感其奋勇，俱效死战，瓒遂退走。及其返，平原已易帜，公孙方、公孙犊叱瓒于城上，曰：“平原苦君久矣！今袁车骑至，吾等若久旱而逢甘霖者，必箪食壶浆以迎，君其速去！”瓒愤恨，乃北走依公孙范，绍遂尽取平原、渤海。<a href="561说.html#13">2</a></p>
<p>    七月，绍以张郃守河间，使高干说张杨，遣许攸乱钜鹿，复自提十万军趋邯郸，天下震动。钛祖以审配、关羽守邯郸，又阴遣黑山贼众踵绍后。【绍方围邯郸数日，为关羽所破，又逢淫雨，方与诸将共会，论及退兵，忽闻黑山贼于毒以长安命乘雨覆邺城，杀太守栗成。贼十余部，众数万人，聚会邺中。坐上诸客有家在邺者，皆忧怖失色，或起涕泣，独绍容貌不变，端坐自若也，其口指划令，留后、先发俱全，左右遂安。】贼有苦蝤、陶升者，素敬绍名，闻绍将返，乃将部众闭府门，具车重，载卫绍家眷及诸衣冠在州内者，身自捍卫，反奔邯郸，道逢文丑、麴义部，复引其入城，邺城乃定。<a href="561说.html#14">2</a></p>
<p>    陈宫时为车骑将军总幕府，说绍曰：“卫将军驱贼残民，不德者莫为此甚。然贼心不一，多有意不属卫将军者，明公当抚其部，授以官爵；至于怙顽不悛者，则可驱之入太行，使乱赵国、常山、上党、太原。”绍喜曰：“此吾心也。”旬月乃平南太行，黑山贼、紫山贼北走，阻钛祖于井径。绍又虑己素昔御军宽缓，法令不立，士卒虽众，而每患其难用，乃屯于梁期，整顿兵马，养精蓄锐，以期再战。<a href="561说.html#15">1</a></p>
<p>    八月，张飞以报钛祖恩故，单骑北走。时许攸持绍印，以官位购钜鹿诸族，郡南九县十一城易帜从袁，郡守董昭不能制，九月飞至，引郡兵千众，克复十城，攸乃仓皇而返。<a href="561说.html#16">1</a></p>
<p>    绍闻攸归，夤夜倒履相迎，攸以飞既破己部，竟不进逼，反自断浮桥，其必欲返救邯郸故也，乃谏绍速趋邯郸。绍纳其言。翌日，李进先发，果遇张飞部，大破之。又数日，绍聚众三十万，重临邯郸，两军激战数日，而邯郸终不可下。时钛祖已破太行山贼，急趋将至，绍知邯郸事难速为，乃引大军返梁期，使文丑将八千骑断后。【文丑者，绍大将也。时钛祖十万兵猝至，丑奋力相战，终不得脱，乃逆行向北，强攻钛祖中军，杀伤甚重，唯百余骑困于中军前。钛祖喜其武勇谋略，然知不可屈其志，叹曰：“三军可夺帅，匹夫不可夺志也！”遂相约许归袁氏，丑方弃兵受缚。】<a href="561说.html#17">3</a></p>
<p>    翌日，钛祖与绍各将十万众，列阵以对。王朗时为天子使者，奉命止戈，乃请于阵前行视师之礼，绍诺之，乃与钛祖会于阵前，曰：“昔孟津一别，今已数载矣。不意昨日割瓶对饮之旧友，今为窃国之贼，良可哀也。”钛祖笑曰：“本初兄于洛中，焚南宫，失玉玺，又纵董贼入朝，致天下祸乱。窃国者，珣乎？本初兄乎？且夫事已至此，非兵戈不能止，口舌何为？”绍亦笑，乃割瓶赠酒于钛祖，曰：“诚如君言。今无他语，唯有一问，昔孟津一别时，天子尚在，时局未乱，而君已勃勃然有凌天下之意，何至于此邪？”钛祖大笑而饮，又令左右释文丑归，曰：“无他，吾不直诸君久矣！”绍作色曰：“天下人亦不直君久矣！吾一载而聚众百万，天下之意可知也。”乃拂袖而退。<a href="561说.html#18">5</a></p>
<p>    【丑既归，知降人复还，不得用也。时两军分野于邯郸、梁期之间，将决战，遂不归阵，自请致师。钛祖发骑司马赵云应之，云勇略三军，数十合，挑于马下，将斩，丑双腿俱废，乃单臂自刎于阵前。三军肃容，云以彼之刚烈，不取首而归谢于阵前。绍亦移其尸于车，时血涌不止，浸染入衣。及事定，绍大败归城，左右更衣，至于小衣，犹见血渍，绍恍然悟，曰：“此文将军血，勿去。”言罢，泪落如雨。】<a href="561说.html#19">8</a></p>
<p>    梁期一战既毕，绍检点三军，十去五六，陈宫自驱车赴钛祖军而死，沮授子鹄亦死于阵中，其余死者降者不可胜计。绍视其军不堪与钛祖野战，乃多立城寨，步步为营，坚守不出。后，麴义据邺城而叛，绍使李进、程武击义，克之，复以沮授为大都督，令守邺。</p>
<p>    钛祖以邺坚城难克，乃发兵两翼，关羽将三万军取朝歌，审配引一万军征广宗，包抄魏郡，于是相持一时。是年腊月，绍用郭图之言，东向而攻广宗，聚军八万，然以其军心不定，顿挫城下十余日。越明年，钛祖亦将大军至。两军战于清河。绍部将吕翔守大寨，不能敌，其众乃四散东窜，钛祖部骑兵以争功故，皆急逐之，唯余步卒五千众守营。时绍自将五万军，偃旗息鼓，潜伏于侧，见骑兵一时尽去，河畔强弱易势，立起攻钛祖余部，钛祖陷于重围。高顺领步卒以西羌伏盾之术相抗，其部知钛祖危急，皆奋死力，绍军凡三击，竟不能破。适张辽、徐荣引骑兵返救，绍部遂溃。<a href="561说.html#21">4</a></p>
<p>    清河一役既克，钛祖以战事再无反复之机，乃令吕范、审配、娄圭、韩当共决河北军务，自引义从北巡春耕。于是关羽引万骑北上大河，公孙范将幽州军出渤海，公孙瓒战于河间，成三面之围。绍一路败走，东至蓼城，见东海浮舟数百，皆钛祖部也，悟己不得生，乃坐蓼城之上，望日薄东海之色，时幕府群臣唯余许攸在侧，绍顾而曰：“子远试看，此大河入海之处也。河水东行，虽征程多艰，亦不改其志，人生志气亦当如斯观。然河终得归海，而人生苦短，多有壮志难酬者，此所憾者。”攸曰：“憾乎？怨乎？”绍曰：“吾之志若大河旧渎，虽遭他道所夺，不能为入海之流。然春堤水涨之时，或亦复有流水漫溢。人生至此，不能成志，固有所憾，而斯复何怨哉？”攸曰：“即不怨卫将军，宁能不怨弃公而去者耶？”绍笑曰：“吾虽末路，犹有何伯求、陈公台、逢元图为我赴节；有文将军、淳于将军、颜将军为我尽忠；更有子远在侧，值此山穷水尽之时而不弃，虽无可喜，亦无可怨也。”言未尽而气不继，垂首而逝，攸大恸。四月，沮授闻绍身死，乃托绍长子谭于其弟宗，自尽于车骑将军府中，邺城乃降。<a href="561说.html#22">4</a></p>
<p>    建安八年中，钛祖受禅于洛，以燕覆汉，并飨众游魂于北邙，曰：“孤有今日，当谢孤之敌手袁本初，谢孤之旧友曹孟德，谢孤之义弟刘玄德”，如此种种，乃三呼“魂兮请飨”，于是礼成。已而夏风骤起，青山浮碧，北陵南都一时俱寂，唯有大河奔流如带，滔滔然，泊泊然，越北邙而东逝，万渎归一，逐浪入海。或曰，古今成败，天下分合，不亦若此乎？<a href="561说.html#23">4</a></p>
<p>    论曰：钛祖誉袁本初为敌手，何也？绍以豪侠得众，遂怀雄霸之图，天下胜兵举旗者，莫不假以为名。及临场决敌，则悍夫争命；深筹高议，则智士倾心，堪为一时之雄也。决一战之胜负，定天下之命数，钛祖平生大敌，舍绍其谁邪？此其一也。其人为政青兖，宽雅有度，御世族以宽德，待豪强以优容，遂得众死力，而钛祖以世族、豪强为天下祸首，故深相抵牾。曹、刘为政，俱师钛祖之故智，是以曹、刘为朋友兄弟，而绍则敌也。此其二也。<a href="561说.html#24">1</a></p>
<p>    彩蛋世说新语·仇隙篇</p>
<p>    许攸、郭图、辛评尝共侍袁绍，绍与钛祖战不利，郭、辛恐惧，乃各将其军而降，攸以其负绍恩，心深怨之。及钛祖入济南，宴诸降人名士于历水陂，共议天下法度。攸亦与会，抗声曰：“变法不当以言语，而当以刀兵。今将军欲立新法，必先斩小人，免有黄钟毁弃之虞”。钛祖问曰：“则子远以为小人为谁？”攸对曰：“小人者，奸佞卖主之郭图，贪财卖军之许攸，大奸似忠之辛评，此三人尔！”钛祖叹息，乃斩许攸，逐郭、辛于阴山。退而语吕范云：“子远今日之行，乃欲以性命作饵，为袁本初复仇之故也。君臣之间，情深若此耶？”<a href="561说.html#26">3</a></p>
<p>    *【】内为蛋灵帝原文<a href="561说.html#27">2</a></p>
<p>    *部分文字版权属于后汉书袁绍刘表列传，三国志董二袁刘列传<a href="561说.html#28">2</a></p>
<p>    *旧燕书世家第一里写了很多袁逢、袁术的内容，目测是要包括袁氏全家的，而新燕书世家第一现有的片段都是写袁绍，不知道蛋灵帝本意要不要包括袁术。以全文情节来看，私以为把袁家全放一个传似乎不太合适，而且后汉书的袁氏兄弟也是分两传的，所以只补完了本初兄的故事，公路留给忿狷篇。<a href="561说.html#29">10</a></p>
<div style="text-align:center"><a href="560.html">上一章</a><a href="../覆汉.html#561">章节目录</a><a href="562.html">下一章</a>
</body></html>